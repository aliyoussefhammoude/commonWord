I VOLVOS MODELLPROGRAM kommer det att finnas flera olika typer av elektrifierade bilar. Laddhybriderna ger kunderna effektivitet, räckvidd och komfort. Redan i dag kan väldigt många – om de laddar sina bilar – göra de flesta av sina dagliga resor helt på el. Ladd­hybriderna har inte samma begränsning i räckvidd som många av dagens rena elbilar. Med laddhybriderna kan du åka längre eftersom du har förbränningsmotorns kapacitet att »koppla på« när elen är slut. 
– Den största kundnyttan vi har med våra plug in- hybrider är att du verkligen får tre bilar i en. Du får en miljövänligare bil med lägre bränsleförbrukning och lägre koldioxidutsläpp, samtidigt som du får tillgång till den rena eldriften när den laddas från ett vägguttag. Det ger dig en tyst och behaglig körning. Samtidigt får du en riktigt rolig bil att köra, för det är mycket »performance« i dem. Det är verkligen prestandabilar. 
I sommar träder det nya bilskattesystemet bonus-­malus i kraft. Från och med juli blir det ännu mer förmånligt att köra Volvos bilar med den nyaste hybridtekniken. 
En titt i backspegeln visar Volvos ambitiösa och långsiktiga arbete med elektrifiering. Det är nämligen ingen modesak eller trend som Volvo »hakar på«, berättar Per-Arne Reinholdsson, tidigare technical director för hybrid cars. 
– Under nästan tio år har jag arbetat med alla de hybrider som finns i produktion i dag. 
Per-Arne minns tillbaka till de allra första mötena när Volvos ledning presenterade satsningen internt och hur han tillsammans med sina kollegor gick vidare med att utforska elektrifieringens möjligheter. 
– Det har varit det mest spännande jag har arbetat med i hela mitt yrkesliv. När vi började med detta var det något nytt. Det var – och är fortfarande – en väldigt stor entusiasm inom företaget kring elektrifieringstekniken. Detta var något vi inte hade gjort tidigare. För de allra flesta var det nog som för mig en av de mest intressanta perioderna i ens karriär. 
Starten för Volvos hybridsatsning började faktiskt ännu längre bak i tiden. Volvo har 40 års erfarenhet inom elektrifiering och har lärt sig mycket om den teknik som i dag ger kunderna tillgång till dessa produkter. 
Batteritekniken har förbättrats, kostnaderna är på väg ner och kundernas syn på elektrifiering har omvandlats från skepsis till att snarare förutsätta och kräva eldrift i så stor utsträckning som möjligt.
– Just batteritekniken är det kanske största enskilda steget som har tagits. Volvo har i många olika projekt utvecklat tekniken fram till i dag. Det har varit i alltifrån koncept och bilar till elektrifieringsutvärderingar. Allt från renodlade elbilar och mildhybrider till alla andra typer av elektrifiering. Volvo har experimenterat med och testat det mesta, även om långtifrån allt har gått i produktion och blivit till bilar som faktiskt rullar på våra gator. Kompetensen i företaget har byggts upp av många människors arbete under de senaste 40 åren. 

PER-ARNE REINHOLDSSON
